---
title: Etusivu
templateKey: index-page
---
# Parin Rivin muutos

Parin rivin muutos on podcast, jossa tarkastellaan digitaalisten palveluiden ja ohjelmistokehityksen tämän hetken kiinnostavimpia aiheita laidasta laitaan, rohkeasti ja arkailematta. Jokaisen jakson aihetta on tarkoitus käsitellä siten, että kuulija ymmärtäisi miten päästä asian kanssa itse eteenpäin. Onko kyseessä parin rivin muutos vai ei?

Keskustelemassa on kolme pitkän linjan ohjelmistotyöläistä, jotka ovat nähneet ja kokeneet paljon ihan kädet savessa. Studiossa vierailee myös epäsäännöllisesti kulloinkin käsiteltävän aihepiirin asiantuntijoita.

## Tekijät

**Niko Salminen**

Kaikesta uudesta ja kiiltävästä innostunut koodijäärä, jonka ura on kulkenut 90-luvun multimediaromppudevaajasta Javan ja PHP:n kautta fronttidevauksen ja ketterän kehityksen ihmeelliseen maailmaan. Pyörittää kotonakin scrumia ja treenikämpällä kanbania.

**Pasi Honkanen**

Prosessi Pasinakin tunnettu menetelmämies, joka on kulkenut melkein joka sopen softakehityskentässä. Organisaatiot ja erityisesti digitaaliset palveluorganisaatiot ovat tämän päivän kasvusuunta, mutta vannoutuneelta TDD mieheltä devauskin taipuu vielä pöytälaatikkotasolla Reactista Scalaan ja ehkä sieltä vielä jostain syövereistä Swingikin irtoaa. Ketteryyttä on treenattu jo vuosituhannen alusta asti.

**Antti "Rintsi" Rintala**

Omien silmiensä takaa softakehitystä ymmärtävä arkkitehdin planttu, joka myös koodailee edelleen, kun sille päälle sattuu. Tämän hetken kiinnostuksen kohteina ovat erityisesti yritysten auttaminen isojen kokonaisuuksien hahmottamisessa ja toteuttamisessa. Azure ja IoT ovat viime aikojen uusia aluevaltauksia.
